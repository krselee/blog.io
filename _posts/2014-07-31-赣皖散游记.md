---
title: 赣皖散游记
category: travels
tag: travel
---

# 赣皖散游记
 
甲午马年季夏，会逢公私之事，难以归蜀。余于沪一年，未尝远游，心念至此，方觉恨也。假此良机，且作一番出行，寻访向时憧憬之地，了余之愿也。

## 豫章滕王阁游记
六月十九，天作大雨，余一行三人，披星而起。方至虹桥，黑云压城，水泄如帘。及登车，缘窗而望，流水汩汩，不知何人建瓴。车行六时，乃至豫章。

倏尔已是廿一日，待公事毕，得空游于南昌，南昌之胜，首属滕王阁。滕王之名，源于唐滕王元婴，彼都督洪州，乃建此阁，以供消遣，至今已重修数次。才子王勃至此，为《秋日登洪府滕王阁饯别序》，此阁之名，乃闻于天下。

余感怀王勃之才，其文赋底蕴，千年难有过者，后人至此，莫不以高山仰止之心，为景行行止之行。阁楼起于垒土之上，添以浓墨重彩，绿荫环绕，流水相映，屹立赣江之滨，巍峨雄峻；尽享日月之气，天宝物华，是勃谓曰“襟三江而带五湖，控蛮荆而引瓯越”也。

登阁凭栏而望，赣江之景，尽收眼底。时过境迁，虽无“山原旷其盈视，川泽纡其骇瞩”之景，然江畔危楼林立，车水马龙，别有一番风味。登高远望，视野之空旷，及心灵之豁达，余常怀古人之心，临如此之景，文思岂能禁锢于彤管之间？勃虽英才，奈何天不假年，盛名虽负，却难拔擢于宦间。

三尺微命，无路请缨，空怀其才，无处可施。自古良马云云，伯乐寥寥。孟子道，舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。是故人显其才之前，皆埋没荒夷之中。勃虽仿毛遂，撰绝文而惊四座，然满座高朋，非平原使君，唯流芳名于百世，传丽文于千古也。

同游者，日照李公新，温州吴正奔，甲午年七月初一记。


 
## 寿春合肥游记
甲午马年大暑，返沪两日有余，待精力蓄足，独往皖府合肥访夏侯博延。车架溯流而上，历镇江，过金陵。至合肥已是午后，暑气正盛，博延亲趋相迎，尽览工大之景。傍与同乡会于巴渝酒馆，异乡逢故人，倍感亲切。

翌日，天方肚白，与博延公造逍遥津，寻魏将张文远之迹。建安二十年，吴主孙权趁曹魏争汉中于刘备，亲陈十万大军来肥。时合肥守军仅七千，辽征敢死之士八百，直冲孙吴本营，大败吴军于逍遥津，权险丧命。此间一役，辽威名远扬，江东小儿闻之不敢夜啼。

时隔千八百年，此间已无昔日硝烟，唯清风拂柳绿，明月暗花香。黄发垂髫，鹤发童颜，皆嬉戏于斯，俨然太平之景。过飞渡桥，经逍遥阁，行至深处，林木茂盛。林影间现一小亭，亭中矗一石碑，上书“魏故都亭侯张文远之墓”，为张辽亭也，亭后有一坟山，为张辽墓也。此间并无香火供奉，往来拜谒者亦屈指可数。昔访武侯祠，造姜维墓，皆香火鼎盛，一代名将，身后沦落至此，未免可悲也。

出逍遥津，寻路数里，至李鸿章故居。鸿章号少荃，晚清重臣，太平天国之乱时得曾文正公赏识，赴淮建军，战功显赫，平步青云。后力主师夷长技，兴洋务，建水师，访列国，俨然中兴之象也。不料甲午一战，北洋水师全军覆没，李公赴日，虽据理力争，亦止割地赔款。又四年，慈禧竟向列国宣战，溃逃至陕，亦是李公留京，停战议和。庚子赔款四亿五千万，鸿章羞愤而辞世，大清国祚至此而竭也。其故居所陈，皆斯时之事。李公治朝，虽非克己为民，然其所为，确为中国现代之始也。不知李公者，皆嗤之中饱私囊，丧权辱国，然国运如此，康熙再世，恐亦难全矣。为官者，文能兴国，武能安邦者为上；克己奉公，两袖清风者为中；鱼肉百姓，唯利是图者为下，我观李公，三者俱全矣，其功过是非，如何道哉？

出李府，辗转数里，至包公祠。包公名拯，北宋庐州人士，官至枢密副使，以清廉公正闻名于世，百姓盛誉其“青天”。

祠园由清风阁、包公墓、浮庄及包公祠四处相聚而成，余与博延先至清风阁，此阁为后人修建，取“两袖清风”之二字为名，意扬包公清正之名。阁高六层，虽不及滕王阁之宏伟，然登阁远眺，亦觉天地顿开，恍然若仙也。出阁东行，乃是包公之墓。墓前矗一巍峨石碑，大书“宋枢密副使包孝肃公拯之墓”，四周清幽明净，胜张辽墓远矣。博延叹道“同处一城，何乃大相径庭？”转行数十步，探包公墓室，墓室阴森湿润，仅有灯数盏而已，室中存包公棺椁，隔窗而望，人不得近。出墓室，沿河而西，登浮庄，此间人迹罕至，枯叶盖地，无可观者也。
 
再西行数百步，方至包公祠。此间慕名者甚多，香火鼎盛，祠堂供奉包公及随侍王朝、马汉、张龙、赵虎之像，祠外有一亭，为流芳亭，亭中一井，名曰“廉泉”，意立世为人，须清明若此泉也，相传贪恶官吏，旦饮此泉，必头痛欲裂。祠外另设一廊，为回澜轩，专陈包公之绩。而祠一头，则陈包公京剧蜡像之景，惟妙惟肖，栩栩如生。

总揽庐州三杰，所司各异，文远以勇武保合肥不失，少荃以斡旋弃旧图新，包公以清名正天下之义。守一方者，威名虽赫，而仅为一时之势也；侍一朝者，功及一世，然千年之后，又足道哉？立一德者，虽隔万代，黎明百姓，莫不称颂其道也。故不知张辽者甚，毁誉少荃者参半，而无人不颂包公之廉也。甲午年七月初四记。
 

## 淮南八公山游记
甲午马年夏，与博延同游寿春合肥故城，意犹未尽，乃北上趋淮，寻汉淮南王刘安之迹。安为汉高祖刘邦之孙，刘长之子，督寿春，历文、景、武三朝，广招宾客，为《淮南鸿烈》一书。宾客之中，以苏非、李尚、左吴、陈由、伍被、毛周、雷被、晋昌八人最盛，人称“八公”，传安与八公居城外山中修仙炼丹，后在此服药飞升，八公山以此得名。

此山距城约数里，大道通畅。初入山，顿觉山风沁人心脾，神清气爽，好一修仙之地。入之弥深，此意愈浓。未几，见八公群像，安立其中，手捋其髯，神态自然。像旁石壁，刻“淮南子”三朱字。博延觅得曲径一，缘径徐前，至孙叔敖治水场。高处有一台，置石质司南，环二十四节气。再前数十步，有石雕数座，皆出《鸿烈》之文，凡一叶知秋、后羿射日、嫦娥奔月、女娲补天、削足适履种种也。继而前行，沿途皆书中石刻也，不可胜数，直至鸿烈书院。

道尽于叉，直行有一石林，盖远古地貌也。石林之中，现一石阶，直通山顶。登梯数百步，林木葱葱，鸟啼虫鸣，不绝于耳。清风徐来，以致人不知倦也。石阶尽头为一开阔地，立一汉风庭院，白墙红瓦，盖淮南王宫也。宫中仅一正殿，奉刘安塑像，像前香火鼎盛，拜谒者络绎不绝。此间居道士数人，替人观像。殿后有一小门，门外小道不知何处。博延道：“此道弯曲甚矣，不知筑者何意。”余观之，道确曲折而上，似避何物。再上十步，方直通霄汉。登顶，见一八卦四方之坛，坛中有阴阳太极之图，盖语天人之所。此处山风愈烈，视野极旷，环顾四周，山势雄健，颇有八方来朝之象。昔人称安私结党羽，于山中密谋反叛之事，想必亦非无中生有。又闻昔秦王苻坚率军七十万伐晋，至八公山下，为晋人所破，晋军所指，风声鹤唳，草木皆兵。今观此山，正当要道，易守难攻，确乃兵家要地也。

下坛，沿向时之途而返，出石林，至白塔寺，又折返岔路，寻忘情谷。此路久无人至，枯叶盖地，蚊虫甚多。至谷中，仅一亭，一涧而已。余与博延欲寻他景，山中折回数次，无果乃返。及出山，淝水之战旧址亦不得见，为一憾事也。

八公飞升之言，虽只谣传，然八公山之灵，不亚蜀之青城。安居此良久，欲寻飞升之法，亦非怪诞之事也。而其所传《鸿烈》一书，惠及后世甚矣，若非诚心向道，又岂能为如此之作？甲午年七月初五记。